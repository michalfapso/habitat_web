---
title: Dům s lamelami <br>u Nitry
description: Návrh rodinného domu pro mladou rodinu - stavbu aktuálně realizují částečně svépomocí. Klienti nás oslovili s hotovým projektem pro stavební povolení, který ale výrazně nesplňoval požadavky na rozpočet a nezohledňoval energetiku v návrhu stavebních konstrukcí. Po analýze jsme se dohodli, že se společně vrátíme o krok zpět a nově jsme zadefinovali materiály i architekturu domu. Po optimalizaci dispozice a přetvoření klíčových prvků návrhu do jednodušší podoby jsme velikost domu ze 170 m<sup>2</sup> vytápěné podlahové plochy zmenšili na 130 m<sup>2</sup> a navzdory rozpočtovým limitům vytvořili zajímavé bydlení s vlastní identitou.
---
Návrh volně navazuje na původní projekt - rozdělením domu na soukromý a denní trakt, kombinací ploché a sedlové střechy s přiznaným krovem v interiéru, využitím dřevěných lamel na fasádě. Při optimalizaci dispozice jsme se rozhodli trakty uspořádat do tvaru L se vstupem a technicko-hygienickým zázemím v místě jejich propojení. Z energetického hlediska atypické umístění domu (kvůli sousední zástavbě a preferovaným výhledům) nám umožnilo orientovat dětské pokoje na jiho-východ do klidové části zahrady a navrhnout celoprosvětlenou chodbu vedoucí podél hlavní terasy. Tímto způsobem jsme z běžně zbytečných metrů čtverečních vytvořili zajímavý moment v dispozici a navodili dojem polo-atria.

Denní trakt je kvůli solárním ziskům otevřen na jiho-západ. Kuchyňo - obývací pokoj je ztvárněn s nadstandardně vysokým stropem, který kopíruje sedlovou střechu na tomto traktu. Díky tomu jsme mohli do tohoto volného prostoru umístit kubus šatní skříně a spíže, na který se dá vylézt, a pod střešními okny si vychutnat místo na hraní nebo odpočinek.

Trakt se sedlovou střechou reaguje na kontext pozemku, je však měřítkem delší než tradiční okolní zástavba. Navrženo je proto ozvláštnění pokračováním konstrukce krytého parkování a přístupové pavlače - dřevěné lamely vytvářejí soukromí ve vstupních prostorách domu a zároveň zjemňují kompaktní uliční fasádu.

Spolupráce: Ing. arch. Andrea Dižová