---
title: Dom s lamelami <br>pri Nitre
description: Návrh rodinného domu pre mladú rodinu - stavbu aktuálne realizujú čiastočne svojpomocne. Klienti nás oslovili s hotovým projektom pre stavebné povolenie, ktorý ale výrazne nespĺňal požiadavky na rozpočet a nezohľadňoval energetiku v návrhu stavebných konštrukcií. Po analýze sme sa dohodli, že sa spoločne vrátime o krok späť a nanovo sme zadefinovali materiály aj architektúru domu. Po optimalizácii dispozície a pretvorení kľúčových prvkov návrhu do jednoduchšej podoby sme veľkosť domu zo 170 m<sup>2</sup> vykurovanej podlahovej plochy zmenšili na 130 m<sup>2</sup> a napriek rozpočtovým limitom vytvorili zaujímavé bývanie s vlastnou identitou.
tags: ["domov-na-mieru"]
otherProjects: ["dom-so-saunou-na-povazi","novostavby-na-kysuciach","dom-so-sikmymi-stlpmi"]
order: 15

vykurovanaPlocha: 130
uzitkovaPlocha: 137
pocetIzieb: 4
lokalita: Jelšovce, okres Nitra
---


Návrh voľne nadväzuje na pôvodný projekt - rozdelením domu na súkromný a denný trakt, kombináciou plochej a sedlovej strechy s priznaným krovom v interiéri, využitím drevených lamiel na fasáde. Pri optimalizácii dispozície sme sa rozhodli trakty usporiadať do tvaru L so vstupom a technicko-hygienickým zázemím v mieste ich prepojenia. Z energetického hľadiska atypické umiestnenie domu (kvôli susednej zástavbe a preferovaným výhľadom) nám umožnilo orientovať detské izby na juho-východ do kľudovej časti záhrady a navrhnúť celopresvetlenú chodbu vedúcu popri hlavnej terase. Týmto spôsobom sme z bežne zbytočných metrov štvorcových vytvorili zaujímavý moment v dispozícii a navodili dojem polo-átria.

Denný trakt je kvôli solárnym ziskom otvorený na juho-západ. Kuchyňo - obývačka je stvárnená s nadštandardne vysokým stropom, ktorý kopíruje sedlovú strechu na tomto trakte. Vďaka tomu sme mohli do tohto voľného priestoru umiestniť kubus šatníkovej skrine a špajze, na ktorý sa dá vyliezť, a pod strešnými oknami si vychutnať miesto na hranie alebo oddych.

Trakt so sedlovou strechou reaguje na kontext pozemku, je však mierkou dlhší než tradičná okolitá zástavba. Navrhnuté je preto ozvláštnenie pokračovaním konštrukcie krytého parkovania a prístupovej pavlače - drevené lamely vytvárajú súkromie vo vstupných priestoroch domu a zároveň zjemňujú kompaktnú uličnú fasádu.

Spolupráca: Ing. arch. Andrea Dižová

