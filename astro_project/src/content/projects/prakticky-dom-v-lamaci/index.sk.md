---
title: Praktický dom <br>v Lamači
description: Návrh rodinného domu v blízkosti historického centra Lamača. S klientmi sme začali spoluprácu architektonickou štúdiou rekonštrukcie rodinného domu, v ktorej sme navrhovali eliminovať prevádzkové problémy jednoduchou prístavbou smerom do záhrady. Následne sa rozhodli s nami overiť aj možnosť novostavby, ktorá by bez kompromisov naplnila ich aktuálne požiadavky na bývanie a prácu z domu.
tags: ["domov-na-mieru"]
order: 21

vykurovanaPlocha: 162
uzitkovaPlocha: 162
pocetIzieb: 5
lokalita: Bratislava - Lamač
---

Lokalita sa vyznačuje uličnou zástavbou so šikmými strechami, v tesnej blízkosti pamiatkovo chránenej zóny. Návrh má ambíciu v priehľadoch od ulice tento charakter podporiť a smerom do záhrady zadefinovať domu novú identitu. Architektonicky je tvorený tradičným tvaroslovím, ktoré dopĺňa moderný trakt s plochou vegetačnou strechou. Hlavná hmota je navrhnutá so sedlovou strechou a obytným podkrovím, ktoré je kvôli využiteľnosti vnútorného priestoru a solárnym ziskom doplnené širokým južným vikierom.

Dispozične je dom rozčlenený na dve ramená, ktoré sa pretínajú v mieste schodiska a haly. V priečnom krídle je umiestnená aj priestranná pracovňa, atypicky orientovaná spolu s obývačkou na hlavnú terasu. Je prispôsobená na častú prácu z domu a stretnutia s klientmi - vďaka druhým dverám je možný priamy prístup z haly.

Návrh pracuje so svetlosivou omietkou, ktorá je doplnená hrubozrnnou štruktúrovanou omietkou vo farbe rámov okien (pieskovo-hnedý odtieň). Táto štruktúrovaná omietka akcentuje kompozíciu okenných otvorov na jednotlivých fasádach a opticky prepája presklenia na prízemí medzi dvojpodlažnou a jednopodlažnou hmotou domu. Južné presklenia sú tienené hliníkovou pergolou alebo exteriérovými žalúziami.


