---
title: Dom s výhľadom <br>na Bratislavu
description: Unikátny rodinný dom umiestnený na pozemku s prevýšením 19 metrov. Pre klienta bol vytvorený návrh v pasívnom štandarde, ktorý sa následne doplnením fotovoltaiky na streche dostane až do plusovej energetickej bilancie v rámci ročnej prevádzky.
tags: ["domov-na-mieru"]
otherProjects: ["moderna-vila-v-rusovciach","dom-s-cortenom-pri-piestanoch","dom-s-otvorenym-krovom"]
order: 9

vykurovanaPlocha: 164
uzitkovaPlocha: 193
pocetIzieb: 5
lokalita: Bratislava, Lamač - Zečák
---

Zadaním bolo vytvorenie energeticky plusového rodinného domu, ktorý bude spĺňať najmodernejšie požiadavky na kvalitu bývania a zároveň podporí charakter okolitého priestoru s čo najmenšími terénnymi úpravami. Dom je výškovo umiestnený tak, že príjazd a parkovanie prechádza plynulo do vegetačnej strechy. Zároveň sa zasadením do terénu zmenší ochladzovaná plocha fasád a dom dosiahne lepšie výsledky v energetickej úspore a tepelnej stálosti konštrukcií.

Tvar domu je ovplyvnený minimálnymi odstupovými vzdialenosťami od hraníc a nepravidelným tvarom pozemku. Architektonicky používa moderné tvaroslovie (plochá vegetačná strecha, nadštandardné presklené plochy na získanie solárnych ziskov, tvarový minimalizmus), ktoré je ale zasadené do kontextu pozemku a kontrapunktom vyloženej hornej hmoty zdôrazňuje jeho svahovitosť.

Dom je skomponovaný z dvoch hlavných hmôt a ich prelínania - spodnej bielej podstavy a pieskovo-hnedej dominantnej hmoty horného podlažia, ktorá je posadená na podstave a prechádza do vyloženého balkóna. Ten obyvateľom dovoľuje vychutnať si výnimočné výhľady na okolie a vďaka prekrytiu proti dažďu zároveň slúži ako tienenie okien na oboch podlažiach a chráni dom pred letným prehrievaním.


