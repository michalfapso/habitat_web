---
title: Rekonštrukcia <br>na Záhorí
description: Návrh rekonštrukcie a prístavby rodinného domu pre mladý podnikateľský pár, venujúci sa lokálnemu pestovaniu zeleniny v bio kvalite. Pri spolupráci s klientmi bolo podstatné naplánovať postupnú realizáciu stavebných prác a racionálne pristúpiť k možnostiam vzhľadom na rozpočet. Návrh iba minimálnymi zásahmi do existujúcich konštrukcií napráva dispozičné problémy domu, pridáva potrebné hrúbky tepelnej izolácie a odhaľuje jeho skrytý potenciál – či už vo forme nových výhľadov, presvetlenia interiéru alebo prepojenia so záhradou.
tags: ["domov-na-mieru"]
pubDate: 2025-08-20

vykurovanaPlocha: 86
uzitkovaPlocha: 139
pocetIzieb: 3
lokalita: Gbely, okres Skalica
---

Medzi najväčšie negatíva patrili vedľajšie stavby v zlom stavebno-technickom stave, z ktorých niektoré boli umiestnené v nevýhodnej pozícii k rodinnému domu. Bránili priamemu výhľadu do záhrady a zároveň oberali v zime obytný priestor o solárne zisky. Keďže ich oprava a prispôsobenie aktuálnym hygienickým požiadavkám pre skladovanie zeleniny by bolo neúmerne finančne náročné, návrh pracuje s ich asanáciou a nahradením ľahkou drevenou prístavbou - v ideálnych rozmeroch a umiestení. Tým sa otvorí pôvodný vnútorný dvor smerom do záhrady a vznikne nový priestor pre krytú terasu a vonkajšie posedenie s krbom.

Čiastočná zmena dispozície rieši ďalšie negatíva – výškový rozdiel medzi záhradou a obývačkou, či nepraktické umiestnenie vstupných priestorov. Všetky zmeny prihliadajú na zachovanie existujúceho technického vybavenia domu a ekonomickú optimalizáciu rekonštrukcie.

Pôvodný vstupný trakt do domu je nahradený širšou dostavbou, ktorá je výškovo na úrovni terénu a tvorí časť nového obytného priestoru. Ten je navrhnutý v pôvodnej polohe, ale obohatený o dve výškové úrovne (na nižšej je obývačkové sedenie, o dva schody vyššie kuchyňa s jedálňou) a veľké presklenia. Zádverie je presunuté bližšie k vstupu na pozemok. Do domu sa vchádza z priestoru vyvýšenej terasy, ktorá je krytá drevenou pergolou. Tá zároveň v lete tieni veľké presklenia a bráni prehrievaniu domu.



