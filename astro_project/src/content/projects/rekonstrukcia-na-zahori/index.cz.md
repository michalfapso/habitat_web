---
title: Rekonstrukce <br>na Záhorí
description: Návrh rekonstrukce a přístavby rodinného domu pro mladý podnikatelský pár, věnující se lokálnímu pěstování zeleniny v bio kvalitě. Při spolupráci s klienty bylo podstatné naplánovat postupnou realizaci stavebních prací a racionálně přistoupit k možnostem s ohledem na rozpočet. Návrh pouze minimálními zásahy do stávajících konstrukcí napravuje dispoziční problémy domu, přidává potřebné tloušťky tepelné izolace a odhaluje jeho skrytý potenciál – ať už ve formě nových výhledů, prosvětlení interiéru nebo propojení se zahradou.
tags: ["domov-na-mieru"]
order: 22

vykurovanaPlocha: 86
uzitkovaPlocha: 139
pocetIzieb: 3
lokalita: Gbely, okres Skalica
---

Mezi největší negativa patřily vedlejší stavby ve špatném stavebně-technickém stavu, z nichž některé byly umístěny v nevýhodné pozici k rodinnému domu. Bránily přímému výhledu do zahrady a zároveň v zimě obíraly obytný prostor o solární zisky. Jelikož by jejich oprava a přizpůsobení aktuálním hygienickým požadavkům pro skladování zeleniny bylo neúměrně finančně náročné, návrh pracuje s jejich asanací a nahrazením lehkou dřevěnou přístavbou - v ideálních rozměrech a umístění. Tím se otevře původní vnitřní dvůr směrem do zahrady a vznikne nový prostor pro krytou terasu a venkovní posezení s krbem.

Částečná změna dispozice řeší další negativa – výškový rozdíl mezi zahradou a obývacím pokojem či nepraktické umístění vstupních prostor. Všechny změny přihlížejí k zachování stávajícího technického vybavení domu a ekonomickou optimalizaci rekonstrukce.

Původní vstupní trakt do domu je nahrazen širší dostavbou, která je výškově na úrovni terénu a tvoří část nového obytného prostoru. Ten je navržen v původní poloze, ale obohacen o dvě výškové úrovně (na nižší je obývací sezení, o dva schody výše kuchyně s jídelnou) a velká prosklení. Zádveří je přesunuto blíže ke vstupu na pozemek. Do domu se vchází z prostoru vyvýšené terasy, která je krytá dřevěnou pergolou. Ta zároveň v létě stíní velká prosklení a brání přehřívání domu.