---
title: Dom s cortenom <br>pri Piešťanoch
description: Návrh rodinného domu s luxusnou kombináciou cortenu a dreva na fasáde. Klientom sme boli oslovení na rýchlu ideovú štúdiu, podľa ktorej si vyberal medzi architektonickými ateliérmi. Keďže ho naše riešenie oslovilo, spolupracovali sme ďalej na dokončení architektúry a výkresoch pre stavebné povolenie. Klient následne dom realizoval čiastočne svojpomocne, pri čom sme mu pomáhali vypracovaním potrebných konštrukčných detailov v realizačnej podrobnosti.
tags: ["domov-na-mieru"]
otherProjects: ["dom-s-lamelami-pri-nitre","dom-so-saunou-na-povazi","dom-s-utulnou-terasou"]
order: 14

vykurovanaPlocha: 163
uzitkovaPlocha: 163
pocetIzieb: 6
lokalita: Krakovany, okres Piešťany
---

Zámerom klienta bolo vytvoriť jednopodlažné bývanie s moderným architektonickým výrazom. Keďže šírka pozemku bola vhodná skôr pre dvojpodlažný dom, návrh rieši komplexne jeho umiestnenie a dispozíciu, tak aby mali všetky izby kontakt so záhradou a dostatok solárnych ziskov. Architektúru domu definujú dve krídla, ktoré sú rozlíšené použitým obkladom. Obklad z cortenu, ktorý je výraznejším prvkom, akcentuje priečnu časť s hlavným obytným priestorom kuchyňo-obývačky. Súkromný pozdĺžny trakt s dreveným obkladom opticky chráni dvor od najbližšieho suseda a prechádza až do konštrukcie krytých parkovacích miest.

Pri dvojtraktovej dispozícii súkromnej časti vzniká chodba, ktorú čiastočne skracuje výhodné umiestnenie vstupnej haly. K vstupu sa prechádza krytou pavlačou popri technickom zázemí domu. Kvôli limitovanej šírke pozemku kuchyňo-obývačka zasahuje do priestoru pozdĺžneho traktu, čo vytvára zaujímavý moment krytej terasy, ktorá tvorí srdce dispozície domu. Svojim výhodným umiestnením je prepojená priamo na jedáleň a zároveň dodáva chodbe príjemné prirodzené presvetlenie.

Klient chcel akcentovať obývačku vyššou svetlou výškou - návrh to pretavil do dynamického tvaru striech. Kým na pozdĺžnom trakte je šikmina prevedená iba v rovine atiky, na priečnom trakte s cortenom je navrhnutý šikmý strop. Architektúra sa tak v interiéri otvára jednak smerom k obývačkovému sedeniu, jednak k vysokým preskleniam s výhľadom do záhrady.


