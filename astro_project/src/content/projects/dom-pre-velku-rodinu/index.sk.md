---
title: Dom pre <br>veľkú rodinu
description: Návrh dvojpodlažného domu s dostatkom priestoru pre šesť a viac člennú rodinu. V Habitat konfigurátore sme vybrali konštrukčne jednoduché detaily a kombináciu hmôt s plochou a sedlovou strechou. Vďaka použitiu širokého vikiera má dom pri pohľade z exteriéru príjemnú mierku a po vstúpení do vnútra svojou veľkosťou príjemne prekvapí.
tags: ["habitat-konfigurator"]
pubDate: 2025-08-20

vykurovanaPlocha: 175
uzitkovaPlocha: 175
pocetIzieb: 7
rozmeryDomu: 14,475 x 14,8m
---

Dom je nakonfigurovaný z dvoch traktov, ktoré sa stretávajú vo vstupných priestoroch a vytvárajú pôdorys v tvare L. Na pozemok je osadený tak, aby hlavné presklenia do obývačky a izieb boli orientované na juh, čím poskytujú domu v zime dostatočné množstvo solárnych ziskov. 

Dispozícia domu je rozdelená na spoločenskú a súkromnú zónu. Trakt súkromnej zóny je rozvrhnutý na dvoch podlažiach, so schodiskom a hygienickým zázemím umiestneným prakticky v blízkosti vstupných priestorov. Obsahuje šesť izieb, ktoré sú vďaka svojej veľkosti variabilne použiteľné, či už pre potreby spálne, alebo detských izieb pre jedno / dve deti. Izby na druhom podlaží sú navrhnuté v obytnom podkroví, avšak vďaka veľkému vikieru sú plnohodnotne využiteľné a dostatočne presvetlené. Spoločenskú zónu tvorí veľký priestor obývačky s kuchyňou a jedálňou, opticky prepojený s exteriérom širokými preskleniami. Tie sú orientované na juh (kvôli výhľadu a solárnym ziskom) a aj na západ, tvoriac plynulé prepojenie medzi jedálňou a veľkou terasou.

Pri návrhu v Habitat konfigurátore sme kládli dôraz na architektonické prvky s jednoduchou realizáciou a nižším zaťažením rozpočtu. Dom definuje kombinácia bielej a hnedej škrabanej omietky, s dominantným vikierom na plechovej sedlovej streche. Tienenie presklení je riešené exteriérovými žalúziami a drevenou pergolou, ktorá sa dá v prípade potreby zrealizovať aj ako samonosná v neskoršej fáze výstavby.

Návrh domu vznikol s využitím služby <strong>Habitat konfigurátor</strong>. Ak by vás zaujímalo, aké ďalšie možnosti dispozície konfigurátor otvára alebo koľko stvárnení architektúry ponúka na daný pôdorys, neváhajte sa ozvať. 

