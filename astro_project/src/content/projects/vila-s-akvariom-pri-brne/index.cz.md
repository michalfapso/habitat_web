---
title: Vila s akváriem <br>u Brna
description: Návrh nadstandardního bydlení na Jižní Moravě. Zadáním od klienta bylo vytvořit jednopodlažní bezbariérový rodinný dům s výjimečnou architekturou. Zajímavostí je zakomponování velkého slanovodního akvária a tomu přizpůsobené technologické vybavení domu. Při navrhování jsme se snažili najít rovnováhu mezi racionalitou a uměleckým záměrem – všechny atypické prvky byly navrhovány s co nejjednodušším konstrukčním řešením a průběžně analyzovány v softwarech pro energetickou optimalizaci stavby.
tags: ["domov-na-mieru"]
pubDate: 2025-08-20

vykurovanaPlocha: 176
uzitkovaPlocha: 240
pocetIzieb: 5
lokalita: Drásov, okres Brno-venkov
---

Při velké zastavěné ploše domu je hlavním úkolem zabránit vzniku monotónní jednopodlažní hmoty. Tento problém řeší architektonické rozčlenění na „denní“ a „soukromou“ zónu. Soukromá je tvořena nižší hmotou s dřevěným obkladem a tvoří podstavu pro výraznou „sochařskou“ hmotu denní zóny. Ta je akcentována bílou fasádou, větší konstrukční výškou a zešikmením do dynamického tvaru. Atypický sklon stěn je tvořen proměnlivou tloušťkou tepelné izolace na standardně vyzděných obvodových stěnách, zatímco šikmina střechy je přiznána v interiéru kuchyně-obývacího pokoje. Díky tomu bylo možné navrhnout na západní straně obytného prostoru podélný světlík. Vznikl tak výjimečný prvek večerního prosvětlení interiéru zapadajícím sluncem.

Návrh obsahuje ze 176 m<sup>2</sup> podlahové plochy pouze 12 m<sup>2</sup> chodeb. Použit je centrální dispoziční koncept, ve kterém je chodba soukromé části přístupná z hlavního obytného prostoru. Oddělena je pouze obývací stěnou a posuvnými dveřmi. V jejich otevřené poloze větší část chodby pocitově zaniká. Kuchyně-obývací pokoj je propojen se zahradou a jižní terasou širokým panoramatickým prosklením. Díky ideální orientaci domu jsou tato okna stíněna pouze přesahem vykonzolované ocelové konstrukce, která nijak nezasahuje do výjimečného výhledu na okolní krajinu. Pokoje s okny na západ jsou před přehříváním chráněny exteriérovými žaluziemi.

Ze severní strany na dům navazují objekty garáže, skladů a sauny, které jsou navrženy mimo tepelně-izolační obálky. Plynule přecházejí do kryté západní terasy, která je přímo přístupná ze zahrady, sauny i z hlavní koupelny v domě.

Spolupráce: Ing. Arch. Martin Krč