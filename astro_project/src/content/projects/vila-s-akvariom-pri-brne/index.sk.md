---
title: Vila s akváriom <br>pri Brne
description: Návrh nadštandardného bývania na Južnej Morave. Zadaním od klienta bolo vytvoriť jednopodlažný bezbariérový rodinný dom s výnimočnou architektúrou. Zaujímavosťou je zakomponovanie veľkého slanovodného akvária a tomu prispôsobené technologické vybavenie domu. Pri navrhovaní sme sa snažili nájsť balans medzi racionalitou a umeleckým zámerom – všetky atypické prvky boli navrhované s čo najjednoduchším konštrukčným riešením a priebežne analyzované v softvéroch na energetickú optimalizáciu stavby.
tags: ["domov-na-mieru"]
pubDate: 2025-08-20

vykurovanaPlocha: 176
uzitkovaPlocha: 240
pocetIzieb: 5
lokalita: Drásov, okres Brno-venkov
---

Pri veľkej zastavanej ploche domu je hlavnou úlohou zabrániť vzniku monotónnej jednopodlažnej hmoty. Tento problém rieši architektonické rozčlenenie na „dennú“ a „súkromnú“ zónu. Súkromná je tvorená nižšou hmotou s dreveným obkladom a tvorí podstavu pre výraznú „sochársku“ hmotu dennej zóny. Tá je akcentovaná bielou fasádou, väčšou konštrukčnou výškou a zošikmením do dynamického tvaru. Atypický sklon stien je tvorený premenlivou hrúbkou tepelnej izolácie na štandardne vymurovaných obvodových stenách, zatiaľ čo šikmina strechy je priznaná v interiéri kuchyňo-obývačky. Vďaka tomu bolo možné navrhnúť na západnej strane obytného priestoru pozdĺžny svetlík. Vznikol tak výnimočný prvok večerného presvetlenia interiéru zapadajúcim slnkom.

Návrh obsahuje zo 176 m<sup>2</sup> podlahovej plochy iba 12 m<sup>2</sup> chodieb. Použitý je centrálny dispozičný koncept, v ktorom je chodba súkromnej časti prístupná z hlavného obytného priestoru. Oddelená je iba obývačkovou stenou a posuvnými dverami. V ich otvorenej polohe väčšia časť chodby pocitovo zaniká. Kuchyňo-obývačka je prepojená so záhradou a južnou terasou širokým panoramatickým presklením. Vďaka ideálnej orientácii domu sú tieto okná tienené iba presahom vykonzolovanej oceľovej konštrukcie, ktorá nijako nezasahuje do výnimočného výhľadu na okolitú krajinu. Izby s oknami na západ sú pred prehrievaním chránené exteriérovými žalúziami.

Zo severnej strany na dom nadväzujú objekty garáže, skladov a sauny, ktoré sú navrhnuté mimo tepelno-izolačnej obálky. Plynulo prechádzajú do krytej západnej terasy, ktorá je priamo prístupná zo záhrady, sauny aj z hlavnej kúpeľne v dome.

Spolupráca: Ing. Arch. Martin Krč


