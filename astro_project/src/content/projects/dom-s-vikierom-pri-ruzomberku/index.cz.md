---
title: Dům s vikýřem <br>u Ružomberku
description: Návrh rodinného domu v srdci Slovenska, který pracuje s tradičním i moderním tvaroslovím a nepopírá atmosféru lokality. Určen je pro mladou rodinu, která díky našim podrobným realizačním výkresům zrealizovala pasivní dům ve spolupráci s místními staviteli.
---
Rodinný dům je navržen jako jednopodlažní s obytným podkrovím, které je díky velkému vikýři téměř plnohodnotně využitelné. Dispozice domu je rozdělena vertikálně na noční a denní. Tyto zóny jsou propojeny jednoramenným schodištěm, nacházejícím se v srdci domu - hale otevřené přes dvě podlaží, osvětlené střešními okny.

Architektura je tvořena tradiční hmotou vesnického domu se sedlovou střechou a hrubozrnnou bílou omítkou, která je doplněna jednopodlažním traktem s plochou vegetační střechou. Tento trakt je ztvárněn s dřevěným obkladem a plynule navazuje na dřevěné překrytí terasy, sauny a stínící pergolu před proskleními do jídelny a obývacího pokoje. Průnik mezi tradiční hmotou domu a moderním jednopodlažním traktem se stíněním je akcentován jiným typem omítky - je zde navržena strukturovaná škrábaná omítka v hnědém odstínu.

Rozměry dřevěných pergol jsou přesně vypočítány s ohledem na orientaci domu a zamezení letního přehřívání interiéru. Horizontální část chrání okna před vysokým jižním sluncem, vertikální lamely s popínavou zelení zase před nízkým východním a západním sluncem. Při návrhu byl zohledněn i vliv okolních objektů na solární zisky - umístění samostatně stojící garáže na jih od domu bylo podrobeno analýze a její vzdálenost navržena tak, aby neměla v zimě negativní vliv na energetickou bilanci domu.