---
title: Dom s vikierom <br>pri Ružomberku
description: Návrh rodinného domu v srdci Slovenska, ktorý pracuje s tradičným i moderným tvaroslovím a nepopiera atmosféru lokality. Určený je pre mladú rodinu, ktorá vďaka našim podrobným realizačným výkresom zrealizovala pasívny dom v spolupráci s miestnymi staviteľmi.
---
Rodinný dom je navrhnutý ako jednopodlažný s obytným podkrovím, ktoré je vďaka veľkému vikieru takmer plnohodnotne využiteľné. Dispozícia domu je rozdelená vertikálne na nočnú a dennú. Tieto zóny sú prepojené jednoramenným schodiskom, nachádzajúcim sa v srdci domu - hale otvorenej cez dve podlažia, osvetlenej strešnými oknami.

Architektúra je tvorená tradičnou hmotou dedinského domu so sedlovou strechou a hrubozrnnou bielou omietkou, ktorá je doplnená jednopodlažným traktom s plochou vegetačnou strechou. Tento trakt je stvárnený s dreveným obkladom a plynulo nadväzuje na drevené prekrytie terasy, sauny a tieniacu pergolu pred preskleniami do jedálne a obývačky. Prienik medzi tradičnou hmotou domu a moderným jednopodlažným traktom s tienením je akcentovaný iným typom omietky - je tu navrhnutá štruktúrovaná škrabaná omietka v hnedom odtieni.

Rozmery drevených pergol sú presne vypočítané s ohľadom na orientáciu domu a zamedzenie letného prehrievania interiéru. Horizontálna časť chráni okná pred vysokým južným slnkom, vertikálne lamely s popínavou zeleňou zase pred nízkym východným a západným slnkom. Pri návrhu bol zohľadnený aj vplyv okolitých objektov na solárne zisky - umiestnenie samostatne stojacej garáže na juh od domu bolo podrobené analýze a jej vzdialenosť navrhnutá tak, aby nemala v zime negatívny vplyv na energetickú bilanciu domu.

