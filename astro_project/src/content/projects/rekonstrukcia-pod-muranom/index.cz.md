---
title: Rekonstrukce <br>pod Muráněm
description: Návrh rekonstrukce a dostavby rodinného domu ve výjimečné lokalitě plné výhledů na okolní přírodní památky. Klienti chtěli vytvořit místo pro setkávání široké rodiny a příležitostné pronajímání turistům. Výzvou bylo sladit priority různých generací, stálých obyvatel domu a nárazových návštěv. Velikost zadání zároveň umožnila zajímavou práci s dostavbou a jejím umístěním, či s výškovým rozdílem mezi stávající dispozicí a zahradou.
tags: ["domov-na-mieru"]
order: 25

vykurovanaPlocha: 206
uzitkovaPlocha: 244
pocetIzieb: 6
lokalita: Muráň, okres Revúca
---

Rekonstrukce řeší největší nevýhodu původního stavu – chybějící interiérové či exteriérové prostory v přímém kontaktu se zahradou. Tento záměr se výborně doplňuje s rozšířením obytné kapacity domu a vytvořením společenského prostoru pro 12 lidí. Koncept návrhu zachovává stávající konstrukce rodinného domu po úroveň podlahy prvního nadzemního podlaží - v polozapuštěném suterénu je zachována dřevařská dílna i skladové prostory.

Na obrysu původního rodinného domu je navržena hmota se dvěma nadzemními podlažími, zastřešená sedlovou střechou s vikýřem. Doplňuje ji vegetační fasáda, která pomáhá chránit konstrukce před teplotními výkyvy a reaguje na přírodní charakter lokality. Jsou zde umístěny vstupní prostory, zázemí domu a ložnice. Hlavní společenský prostor kvůli své nadstandardní velikosti přesahuje směrem do zahrady - návrh využívá zajímavý moment výškového rozdílu v rámci interiéru. Tím je dosažena částečně oddělená dispozice obývacího pokoje na horním polopodlaží a kuchyně s jídelnou na úrovni okolního terénu. Nová hmota je koncipována jako moderní dostavba s plochou pochozí střechou a nadstandardními proskleními. Interiérové prostory plynule přecházejí na velkou krytou terasu s krbem. Přístavba je navržena s kamenným obkladem z vápence, který reprezentuje okolní geologické podmínky.

Funkčně je nová dispozice rozdělena na dva provozy: část určenou pro stálé obyvatele domu a část pro návštěvy, případně ubytované hosty. U pokojů v patře je zvláštní důraz kladen na výhledy do okolní krajiny, jsou v nich na více stran navržena velká okna. Při navrhování proběhla přesná analýza zastínění pozemku okolními kopci, z níž jednoznačně vyšlo, že přehřívání domu nehrozí ani při nadstandardně velkých proskleních.