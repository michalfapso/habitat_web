---
title: Dom pod borovicami
description: Návrh domu v lukratívnej lokalite vo svahu nad Bratislavou. Zadaním od klienta bolo zhodnotiť a dopracovať existujúcu architektonickú štúdiu. Sústredili sme sa hlavne na optimalizáciu energetiky a dispozície, pri ktorej sa nám podarilo úpravami ušetriť 55 m<sup>2</sup> z vykurovaných priestorov a plochu chodieb zmenšiť na polovicu. Následne sme sa dohodli na ďalšej spolupráci pri projekčnej činnosti a aktuálne je stavba v povoľovacom procese.
image: /assets/img/projekt/02/dom-pod-borovicami-header-1024w.jpg
imageSet: /assets/img/projekt/02/dom-pod-borovicami-header-1024w.jpg 1024w, /assets/img/projekt/02/dom-pod-borovicami-header-1536w.jpg 1536w, /assets/img/projekt/02/dom-pod-borovicami-header.jpg 2100w
imageThumb: /assets/img/projekt/02/dom-pod-borovicami-thumb.jpg
imageThumbSet: /assets/img/projekt/02/dom-pod-borovicami-thumb@2x.jpg 2x
tags: ["Domov na mieru"]
pubDate: 2025-08-20

vykurovanaPlocha: 156
uzitkovaPlocha: 190
pocetIzieb: 5
lokalita: Bratislava, Záhorská Bystrica - Plánky
---

Návrh vychádza z existujúcej architektonickej štúdie a nadväzuje na priestorové rozvrhnutie objektu na pozemku. Dom je rozdelený na tri krídla, ktoré na seba nadväzujú v atypických uhloch. Pri zachovaní špecifík pôvodného návrhu je dom umiestnený tak, aby napriek svojej veľkosti nenarúšal mierku prostredia. Vďaka čiastočnému zapusteniu do terénu a optimálne definovanej výške vstupu pôsobí smerom k ulici nenápadne, nechávajúc priestor pôvodnej zeleni a vysokým stromom.

Architektonicky návrh používa moderné tvaroslovie (plochá vegetačná strecha, nadštandardné presklené plochy na získanie solárnych ziskov), ktoré je ale zasadené do kontextu pozemku. Zvolené materiály (drevo, omietka piesková / biela, kameň, vegetačná fasáda) reagujú na jeho prírodný charakter a inšpirujú sa vo farebnosti borovíc, ktoré mu dominujú.

Jednotlivé trakty sú odlíšené materiálovo aj výškovo - spoločenská časť má väčšiu svetlú aj konštrukčnú výšku a nadštandardne vysoké presklenia. Jednotlivé hmoty zjednocuje veľká drevená pergola, ktorá tieni terasu umiestnenú v strede polo-átria. Pergola je navrhnutá ako čiastočne plná (prekrytie priestoru pred hlavným vstupom) a čiastočne prevetrávaná. Táto časť je určená na porastenie popínavou zeleňou a slúži na zamedzenie letného prehrievania interiéru.