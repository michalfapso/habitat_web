---
title: Moderná vila <br>v Rusovciach
description: Návrh modernej vily v lukratívnej lokalite, určený pre rozrastajúcu sa rodinu, ktorá preferuje funkčný minimalizmus a tvarovú jednoduchosť. S klientom sme začali spoluprácu pri architektonickej štúdii a následne prešli kompletným procesom projekcie až po realizáciu.
tags: ["domov-na-mieru"]
otherProjects: ["dom-s-cortenom-pri-piestanoch","dom-s-lamelami-pri-nitre","dom-s-pavlacou"]
order: 11

vykurovanaPlocha: 175
uzitkovaPlocha: 196
pocetIzieb: 5
lokalita: Bratislava, Rusovce
---

Vila svojou výškou a tvarom nadväzuje na susednú zástavbu. Dve plné podlažia a kompaktné usporiadanie vykurovaných priestorov domu vytvárajú skvelý koncept pre stavbu v pasívnom štandarde. Táto jednoduchá hmota je doplnená o samostatne stojacu garáž, prekrytie vstupu nadväzujúce na balkón a konštrukciu bioklimatickej pergoly. Všetky tieto prvky sú mimo tepelnej obálky domu a umožňujú rozohrať architektúru bez vplyvu na energetickú úsporu.

Smerom do ulice je architektúra introvertná, poskytujúc svojím usporiadaním súkromie na záhrade.  Fasáda do záhrady je naopak maximálne otvorená kvôli solárnym ziskom a kontaktu interiéru s exteriérom. Veľké presklenia prepájajúce terasu s obývačkou sú chránené pred letným slnkom konštrukciou balkóna, na oknách na druhom nadzemnom podlaží sú proti prehrievaniu navrhnuté exteriérové žalúzie.

Na fasáde sú kombinované dva druhy omietky - biela v odtieni Antique a sivá v prevedení štruktúry jemného prírodného betónu. Štruktúrovanou omietkou sú zvýraznené konštrukcie balkóna či pergoly a niektoré plochy medzi oknami. Jasné línie dopĺňa a zjemňuje zeleň na vegetačných strechách.


