---
title: Dom so saunou <br>na Považí
description: Návrh domu pre mladú štvorčlennú rodinu. Pri spolupráci s klientmi sme najskôr dopodrobna prebrali a zhodnotili potrebu či veľkosť jednotlivých priestorov, aby sme spoločne zladili očakávania a rozpočet stavby. Následne bol celý návrh riešený s ohľadom na jednoduchosť konštrukčných a architektonických prvkov - vznikol tak racionálny, ale proporčne a výrazovo vkusný rodinný dom.
---
Rodinný dom je navrhnutý ako jednoduchý biely kváder so zelenou strechou, ktorý je ozvláštnený odobratím hmoty hlavnej terasy. Toto juho-západné vybratie je akcentované zmenou štruktúry a farby omietky. Princíp bieleho obalu a pieskového vnútra podčiarkuje architektonické stvárnenie pergoly, chrániacej terasu pred dažďom a veľké presklené plochy pred nežiaducim letným slnkom.

Vzhľadom na optimalizáciu ceny stavby je dispozícia rozvrhnutá centrálne, čím s minimom chodbových priestorov napĺňa požadovaný rozsah izieb. Jediná chodba je zároveň navrhnutá ako priechodný šatník, ktorý sa posuvnými dverami dá jednoducho prepojiť so zvyškom domu.

Zaujímavosťou je návrh vstavanej fínskej sauny - kvôli výkyvom teplôt pri prevádzke je podstatné vyčleniť ju z tepelno-izolačnej obálky domu. Navrhli sme ju v rámci hmoty nevykurovaných skladových priestorov a garáže, s vlastnou oddychovou terasou v maximálnom súkromí. Prístupná je zo záhrady alebo cez hlavnú kúpeľňu, ktorá slúži aj ako ochladzovňa.

