---
title: Dom s <br>mestským nádychom
description: Návrh štýlového bývania pre päť- až šesťčlennú rodinu. Pomocou Habitat konfigurátora sme vytvorili dvojpodlažnú mestskú vilu s luxusnými detailmi a nevšedným pôdorysom, ktorý ponúka bohatý výber výhľadov do záhrady a vonkajších pobytových plôch. Na fasáde je použitá kombinácia tehlového obkladu s bielou omietkou, doplnenou antracitovými rámami okien.
---
Dom je nakonfigurovaný z dvoch traktov, ktoré sa stretávajú vo vstupných priestoroch a vytvárajú pôdorys v tvare L. Na pozemok je osadený v juho-západnej orientácii smerujúc hlavné presklenia na spoločnú terasu a výhľad do záhrady. Dispozícia domu je rozdelená na spoločenskú a súkromnú zónu. 

Trakt súkromnej zóny je rozvrhnutý čiastočne na dvoch podlažiach - s pracovňou, schodiskom a hygienickým zázemím umiestneným prakticky v blízkosti vstupných priestorov. Obsahuje tri detské izby, izbu pre hostí a nadštandardnú spálňu so samostatnou kúpeľňou a šatníkom. Kým hosťovská izba a pracovňa sú orientované do ulice, všetky ostatné priestory majú presklenia smerujúce na juh do záhrady. Izby na druhom podlaží majú priamy prístup na pozdĺžny balkón, ktorý prechádza popred celú južnú fasádu a svojou hmotou chráni okná na prízemí pred vysokým letným slnkom. 

Spoločenskú zónu tvorí veľký priestor obývačky s kuchyňou a jedálňou, ktorý je preskleniami prepojený so záhradou a krytou terasou. Tá je prístupná aj z chodby v súkromnej zóne, ktorú zároveň nadštandardne presvetľuje a opticky skracuje. Umiestnením krytej terasy v srdci dispozície je vytvorený útulný pocit poloátria a maximálneho súkromia. Terasa je prekrytá bioklimatickou pergolou s otočnými lamelami, takže v prípade potreby vie prepúšťať rozptýlené svetlo hlboko do interiéru domu. Všetky presklenia smerom do záhrady majú nadštandardnú výšku, ktorá nadväzuje na hmotu balkóna. 

Návrh domu vznikol s využitím služby <strong>Habitat konfigurátor</strong>. Ak by vás zaujímalo, aké ďalšie možnosti dispozície konfigurátor otvára alebo koľko stvárnení architektúry ponúka na daný pôdorys, neváhajte sa ozvať. 

