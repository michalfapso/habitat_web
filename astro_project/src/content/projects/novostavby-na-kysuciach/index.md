---
title: Novostavby <br>na Kysuciach
description: Návrh investičnej výstavby troch rodinných domov. Pre klienta sme vytvorili rozpočtovo optimalizovanú architektúru, ktorá zároveň spĺňa požiadavky na energetickú efektivitu a originalitu. Zadefinovali sme typ zástavby, umiestnenie a počet domov, vyriešili s klientom komplikovanú situáciu z hľadiska dopravného napojenia či blízkosti železnice a následne sme vypracovali projektovú dokumentáciu pre úrady.
tags: ["Domov na mieru"]
pubDate: 2025-08-20

vykurovanaPlocha: 99
vykurovanaPlochaSuffix: / dom
uzitkovaPlocha: 297
pocetIzieb: 4
pocetIziebSuffix: / dom
lokalita: Dunajov, okres Čadca
---

Architektúra novostavieb hmotovo vychádza z regulatívov lokality, stvárnení okolitej zástavby a energetickej optimalizácie. Dvojpodlažný kompaktný tvar je výhodný aj z hľadiska rozpočtu stavby a rozvrhnutia objektov na pozemku. Pri ich umiestnení hralo dôležitú úlohu využitie rovinatej časti územia, aby sa eliminovala investícia do zložitého zakladania. Minimálna vzdialenosť domov vychádza z analýzy vzájomného tienenia v zimnom období, kedy potrebujeme maximalizovať solárne zisky.

Všetky tri domy sú totožné, líšia sa iba umiestnením a tvarom krytých parkovacích miest. Farebnosť objektov tvorí kombinácia bielej fasády, svetlo-sivých rámov okien a drevených doplňujúcich konštrukcií. Smer sklonu pultovej strechy je prispôsobený ideálnej orientácii pre inštaláciu fotovoltaiky.

Dispozičné riešenie objektov je maximálne optimalizované, či už rozsahom chodieb alebo veľkosťou jednotlivých miestností. Výrez v pôdoryse na strane smerom do záhrady pomáha zaujímavo stvárniť obytný priestor a umiestniť balkón na druhom podlaží. Na juho-západnej fasáde je v nadväznosti na konštrukciu balkóna navrhnutá pergola, ktorá slúži ako tienenie v letnom období a zamedzuje prehrievaniu stavby. Tam, kde to architektonické stvárnenie domu dovoľuje, sú prvky mimo tepelnej obálky riešené ako samonosné - výrazne sa tým znižuje rozpočet na kotvenie konštrukcií do fasády s prerušením tepelných mostov.

