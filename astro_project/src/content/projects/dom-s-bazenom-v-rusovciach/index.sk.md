---
title: Dom s bazénom <br>v Rusovciach
description: Návrh rodinného domu pre štvorčlennú rodinu v tesnej blízkosti Rusovského parku. Projekt sme zastrešovali kompletne - od architektonickej štúdie, cez výkresovú dokumentáciu až po úspešnú realizáciu, kde prebehol kontrolný blow-door test a potvrdil kvalitu stavby.
tags: ["domov-na-mieru"]
otherProjects: ["dom-s-vikierom-pri-ruzomberku","dom-s-vyhladom-na-bratislavu","dom-s-drevenym-obkladom"]
order: 5

vykurovanaPlocha: 143
uzitkovaPlocha: 143
pocetIzieb: 5
lokalita: Bratislava, Rusovce
---


Návrh rodinného domu pracuje s tradičným tvaroslovím, nepopierajúc atmosféru lokality. Toto tvaroslovie kombinuje s modernými prvkami, ktoré sa objavujú napríklad v rôznej farebnosti omietok alebo využití nadštandardných presklení a konštrukcií ich tienenia.

Rodinný dom je navrhnutý ako jednopodlažný so sedlovou strechou. Tvar je prispôsobený rozsahu zadania a optimalizácii solárnych ziskov - L s orientáciou hlavných presklení na juho-západ. Dom má centrálnu dispozíciu, ktorá minimalizuje rozsah chodieb. Hlavný obytný priestor je orientovaný do záhrady, prepojený s exteriérom panoramatickým presklením s dvomi posuvnými krídlami. Priestor medzi ramenami dispozície je využitý na priestrannú terasu, prekrytú bioklimatickou pergolou. Tá vytvára svojimi otočnými lamelami príjemné pobytové prostredie počas celého roka a chráni veľké presklenia v lete pred nadmerným prehrievaním. Priamo z terasy je prístupný exteriérový bazén.

Akcent terasy a prekrytia pergolou je doplnený zmenou štruktúry a farby omietky - pod doplňujúcimi exteriérovými konštrukciami je navrhnutá hrubozrnná štruktúrovaná omietka v hnedom odtieni. Táto farebnosť dopĺňa taktiež priestor pri krytom parkovaní a prepája niektoré okenné otvory.

