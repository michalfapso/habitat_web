---
title: Dům s bazénem <br>v Rusovcích
description: Návrh rodinného domu pro čtyřčlennou rodinu v těsné blízkosti Rusovského parku. Projekt jsme zajišťovali kompletně - od architektonické studie, přes výkresovou dokumentaci až po úspěšnou realizaci, kde proběhl kontrolní blow-door test a potvrdil kvalitu stavby.
---
Návrh rodinného domu pracuje s tradičním tvaroslovím, nepopírajíc atmosféru lokality. Toto tvarosloví kombinuje s moderními prvky, které se objevují například v různé barevnosti omítek nebo využití nadstandardních prosklení a konstrukcí jejich stínění.

Rodinný dům je navržen jako jednopodlažní se sedlovou střechou. Tvar je přizpůsoben rozsahu zadání a optimalizaci solárních zisků - L s orientací hlavních prosklení na jiho-západ. Dům má centrální dispozici, která minimalizuje rozsah chodeb. Hlavní obytný prostor je orientován do zahrady, propojen s exteriérem panoramatickým prosklením se dvěma posuvnými křídly. Prostor mezi rameny dispozice je využit na prostornou terasu, překrytou bioklimatickou pergolou. Ta vytváří svými otočnými lamelami příjemné pobytové prostředí během celého roku a chrání velká prosklení v létě před nadměrným přehříváním. Přímo z terasy je přístupný exteriérový bazén.

Akcent terasy a překrytí pergolou je doplněn změnou struktury a barvy omítky - pod doplňujícími exteriérovými konstrukcemi je navržena hrubozrnná strukturovaná omítka v hnědém odstínu. Tato barevnost doplňuje také prostor u krytého parkování a propojuje některé okenní otvory.