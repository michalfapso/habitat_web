---
title: Dom vo vidieckom štýle
description: Návrh priestranného rodinného domu pre štvorčlennú rodinu. S klientom sme hľadali prienik medzi jeho záľubou v tradičnej „provensálskej“ architektúre a modernými technickými riešeniami – výsledkom je útulné bývanie spĺňajúce tie najvyššie energetické štandardy.
---
Rodinný dom sa skladá z dvojpodlažnej časti a jednopodlažného obývačkového traktu, zastrešený je sedlovými strechami s rozdielnym sklonom. Dispozičný koncept vychádza z tvaru písmena L, ktorý umožňuje efektívne preslnenie dennej časti, ako aj zachovanie klientom preferovaného výhľadu na západ. 

Vstupuje sa zo severu do dvojpodlažnej hmoty domu, kde sa na prízemí nachádza zádverie, spálňa so šatníkom a osobitnou kúpeľňou, technická miestnosť, wc, špajza a schodiskový priestor. Chodbou pozdĺž schodiska sa prechádza do jednopodlažnej časti domu – do dennej zóny, ktorá smeruje do záhrady na juh. Tu sa nachádza kuchyňa, jedáleň a obývacia izba, oddelená posuvnými dverami. Na hornom podlaží dvojpodlažnej hmoty sa nachádzajú tri izby a hygienické zázemie. V rohovej izbe, orientovanej na juh aj západ je navrhnutá pracovňa. Kvôli podchodným výškam je smerom na západnú fasádu navrhnutý vikier, ktorý pomáha zlepšiť využiteľnosť miestností a akcentuje najkrajší výhľad na okolitú krajinu.

V priestore medzi ramenami pôdorysu je umiestnená priestranná krytá terasa, prístupná z obývacej izby, jedálne aj spálne. Prekrytá je pokračovaním sedlovej strechy obytného traktu. Drevené konštrukčné prvky krovu sú priznané v interiéri aj exteriéri, čím podporujú tradičný výraz domu. 

Architektonický výraz domu aj garáže kombinuje jednoduché tradičné tvaroslovie s prvkami vidieckeho charakteru. Farebnosť je zvolená v teplých neutrálnych tónoch – omietka v odtieni beige (pieskovo-hnedá) v kombinácii s tehlovým obkladom. Strešná krytina je navrhnutá z rustikálnych škridiel, oplechovanie vikiera, zvody a zábradlia vo svetlosivom odtieni. Celkový výraz stavby pôsobí harmonicky, s dôrazom na proporcie, materiálovú striedmosť a prirodzené začlenenie do prostredia.