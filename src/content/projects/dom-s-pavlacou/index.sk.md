---
title: Dom s pavlačou
description: Návrh domu pre päť- až šesťčlennú rodinu, ktorý kombinuje tradičné tvaroslovie s nadštandardnými detailmi vysokých presklení a dreveného obkladu. V Habitat konfigurátore sme vytvorili priestranný pozdĺžny pôdorys, umiestený na širokom pozemku. Dom definuje presah sedlovej strechy pred južnú fasádu, ktorý popri terase vytvára pavlač a tieni presklenia pred vysokým letným slnkom.
---
Dom je nakonfigurovaný z troch traktov – základom je centrálna obývačka do tvaru L, na ktorú je napojený rodičovský trakt so samostatnou kúpeľňou a veľký trakt pre tri až štyri deti. Tento trakt obsahuje hygienické zázemie s kúpeľňou a oddeleným wc. Väčšina izieb je orientovaná preskleniami do záhrady, s priamym východom na pavlač a spoločnú terasu.

Architektúru domu tvorí jednoduchá obdĺžniková hmota so sedlovou strechou. Pohľad zo záhrady ozvláštňujú plné bočnice a drevený akcent zapustenej fasády. Vďaka konštrukcii vykonzolovaného zbíjaného krovu mimo tepelnej obálky ide o technicky jednoduché riešenie, ktoré bez dodatočných stĺpov vytvára dizajnové tienenie okien a sčasti chráni terasu pred dažďom.

Návrh domu vznikol s využitím služby Habitat konfigurátor. Ak by vás zaujímalo, aké ďalšie možnosti dispozície konfigurátor otvára alebo koľko stvárnení architektúry ponúka na daný pôdorys, neváhajte sa ozvať.

