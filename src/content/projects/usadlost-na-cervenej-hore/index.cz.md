---
title: Usedlost <br>na Červené Hoře
description: Návrh nového bydlení pro pětičlennou rodinu, která se z města přestěhovala na středoslovenské lazy. Dům citlivě reaguje na místní architekturu a nemá za cíl ji moderními prvky přetvářet, ale dotvářet. S klienty jsme spolupracovali od výběru pozemku, přes architektonickou studii a projekční práce až po autorský dozor při realizaci stavby.
---
Architektonický koncept domu vychází z dialogu venkovského a moderního. Venkovské je reprezentováno hlavní hmotou domu - je navržena jako klasická stavba s taškovou sedlovou střechou, bílou omítkou, přiznanými dešťovými žlaby a okny olemovanými šambránami. Jediný moderní prvek viditelný od ulice je ztvárnění nevytápěného skladu a překrytí vstupu. Tento moment člověku napoví, že něco zajímavého se bude odehrávat mimo jeho zorné pole.

Překrytí vstupu a sklad je již součástí moderní hmoty domu, která obsahuje obytnou část pro rodiče a velkou pracovnu - novodobé křídlo dispozice, navržené s dřevěnou fasádou a plochou vegetační střechou. Tato střecha překrývá i jihovýchodní terasu, tyčící se nejvýše nad terén a poskytující panoramatický výhled na okolí.

Fasáda směrem do zahrady je kombinací obou hmot (dřevěná fasáda, bílá hliněná omítka), s proskleními až po podlahu (kvůli solárním ziskům a přímým východům z pokojů i na jihozápadní terasu). Jihozápadní terasa je stíněna pergolou (vhodnou i pro porost popínavými rostlinami), která v zimě nestíní a v létě se potáhne textilií, čímž se zamezí přehřívání interiéru. Výškový rozdíl mezi terasou a zahradou je vyřešen hrou klasických a sedacích schodů.