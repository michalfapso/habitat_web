---
title: Rodinný dom L <br>v Seredi
description: Návrh domu pre štvorčlennú rodinu na okraji novovznikajúcej mestskej štvrte. Rohový pozemok je zložito zaregulovaný - jednak vzdialenosťou výstavby od cesty prvej triedy, jednak ochrannými pásmami sietí, ktoré zásobujú celú lokalitu. Návrh sa musel vysporiadať s týmito komplikovanými požiadavkami a reagovať atypickým tvarom domu aj umiestnením vstupu.
---
Stvárnením dom nadväzuje na novú zástavbu v lokalite, ktorá využíva ploché strechy a bielo-antracitovú farebnú kombináciu na fasádach. Umiestnenie rodinného domu reflektuje čo najlepšie naplnenie zadania od klienta s ohľadom na značné obmedzenia vyplývajúce z regulačného plánu. Dispozícia je navrhnutá do tvaru L, aby dom získal pri orientácii pozemku juhozápadné aj juhovýchodné solárne zisky. Tento tvar zároveň využíva maximum z plochy, na ktorej je regulatívmi umožnená zástavba, pri zachovaní dostatočného vnútorného priestoru dvora.

Kvôli obmedzeným možnostiam zastavanej plochy je vstupná hala navrhnutá medzi dispozičnými traktami, aby sa nemíňali metre štvorcové pre nadbytočné chodbové priestory. Do domu vedie krytá pavlač, ktorá umožňuje prechod suchou nohou od garáže popri preskleniach do obývačky až k vstupným dverám. Pavlač je krytá pergolou s dynamickým stvárnením, ktorá ozvláštňuje architektúru a prechádza až pred okná detských izieb. Táto pergola zároveň slúži ako tienenie presklení pred letným slnkom. Vstup do domu je akcentovaný dreveným obkladom.

