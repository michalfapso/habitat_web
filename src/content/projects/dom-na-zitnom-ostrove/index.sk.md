---
title: Dom na Žitnom ostrove
description: Návrh moderného rodinného domu na atypicky orientovanom pozemku. Výzvou pri tomto projekte bolo nájsť architektonické riešenie, ktoré klientom prinesie súkromie od vyvýšenej hrádze a zároveň pustí do domu dostatočné množstvo svetla a solárnych ziskov. Pre klientov aktuálne spracovávame projektovú dokumentáciu pre povolenie stavby.
---
Pozemok má atypickú orientáciu – záhrada je orientovaná na severovýchod, zatiaľ čo ulica s prístupom sa nachádza na juhozápade. Z tohto dôvodu bol dom koncipovaný tak, aby sa hlavným presklením otváral do záhrady, no zároveň využíval aj svetelný potenciál juhozápadnej strany. 

Navrhovaný dom je jednopodlažná stavba s plochými vegetačnými strechami v troch výškových úrovniach. Výškové členenie reaguje na funkčné rozvrhnutie – najnižšia úroveň nad garážou, štandardná nad obytnou časťou a zvýšená nad obývacím priestorom. Táto vyššia hmota slúži nielen ako kompozičný akcent, ale aj ako zdroj dodatočného denného svetla. V obývačke je umiestnený pozdĺžny svetlík orientovaný smerom k ulici (juhozápad), ktorý umožňuje nadštandardný prienik prirodzeného svetla do interiéru a zároveň zlepšuje solárne zisky domu v zimnom období.

Z architektonického hľadiska dom predstavuje minimalistickú vilu s dôrazom na horizontálne línie, proporciu a prácu so svetlom. Dynamiku hmoty dotvárajú zošikmené konštrukcie mimo tepelnej obálky, ktoré kryjú terasu a parkovanie. Šikmina nad terasou je tvarovaná tak, aby prestrešenie neuberalo rozptýlené svetlo obytným miestnostiam a šikmina nad exteriérovým parkovaním reaguje na geometriu pozemku. Materiálové riešenie kombinuje bielu hrubozrnnú omietku s kamenným obkladom, doplneným antracitovými rámami okien a svetlosivými oplechovaniami atík.

