---
title: "Čím je pasívny dom vlastne pasívny?"
description: "Prečo sa pasívne domy volajú pasívne a čo je na nich vlastne pasívne? Čo všetko treba mať na pamäti, keď navrhujeme pasívny dom?"
date: "2025-01-08"
---

*Prečo sa pasívne domy volajú pasívne a čo je na nich vlastne pasívne? Čo všetko treba mať na pamäti, keď navrhujeme pasívny dom?*

## Korene v antike

Pasívne domy nadväzujú na tradičné koncepty staviteľstva známe už v staroveku. Práca s efektívnym tienením, orientácia a veľkosť otvorov a mnohé iné prvky, ktoré nachádzame na antických stavbách, sa používajú aj pri navrhovaní pasívnych domov.

Samotný názov pasívny napovedá, že konštrukcie sú navrhnuté tak, aby využívali najmä pasívne procesy ako je slnečné žiarenie a akumulačná schopnosť materiálov na regulovanie teploty a osvetlenia v interiéri. Takýto holistický prístup k návrhu nielen že zabezpečuje komfortné životné prostredie pre obyvateľov, ale tiež prispieva k výraznej úspore energie. Moderné staviteľstvo k týmto koreňom pridalo kvalitné tepelnoizolačné materiály, systémové riešenia bez tepelných mostov, dôraz na vzduchotesnosť stavby a riadené vetranie s rekuperáciou. Výsledkom je stavba s úplne minimálnou potrebou energie a najvyššou kvalitou vnútorného prostredia. Pasívne domy predstavujú už tridsať rokov to najlepšie čo súčasné staviteľstvo ponúka.

## Pasívny dom je spôsob navrhovania, nie jedno konkrétne riešenie

Je dôležité si uvedomiť, že pasívny dom nie je len o konkrétnych materiáloch, či jednotlivých opatreniach. Je to celkový prístup k navrhovaniu dizajnu aj konštrukcie. Ide o zohľadnenie faktorov ako orientácia domu, izolácia, vzduchotesnosť a efektívne využívanie slnečnej energie.

![](gallery/01 JELSOVCE VIZUALIZÁCIA 1 mensie.jpg)

## Otočený smerom ku slnku

Orientácia domu na svetové strany je jedným z kľúčových aspektov, ktorý ovplyvňuje jeho energetickú efektívnosť. Ideálna orientácia domu umožňuje využiť slnečnú energiu na pasívne vykurovanie a osvetlenie interiéru. Slnko môže v zimných mesiacoch preniknúť do domu a vyhriať interiér, čo znižuje potrebu vykurovania a zlepšuje psychologický komfort obyvateľov. V letných mesiacoch je možné minimalizovať slnečné žiarenie pomocou vhodných tieniacich prvkov alebo zastrešenia, čím sa zabráni prehrievaniu interiéru.

## Okno ako vykurovacie teleso

Okrem orientácie je dôležité aj rozmiestnenie okien a ich veľkosť. Správne umiestnené okná umožňujú optimálne využitie slnečného žiarenia a prírodného osvetlenia v interiéri. Zároveň je dôležité minimalizovať tepelné straty cez okná pomocou kvalitných izolačných okenných rámov a vhodného izolačného trojskla. Aj tak je okno tepelnoizolačne najslabším článkom fasády domu, zhruba 8x menej izoluje ako stena. Napriek tomu platí, že okrem psychologického aspektu prepojenia interiéru s exteriérom, a prirodzeného svetla, je cieľom správne navrhnutých okien, aby cez ne viac tepla zo slnečného žiarenia do domu prišlo, než sa ním počas roka stratí. To sa dá spočítať cez tzv. energetickú bilanciu okna, ktorá by mala byť kladná.[](gallery/4.webp)

## Od Tatier k Dunaju

Pri navrhovaní pasívneho domu je potrebné zohľadniť aj geografickú polohu, tienenie okolím (napr. les alebo pohorie) a na základe toho nasimulovať dopad slnečného žiarenia v rôznych časoch dňa a roka. Pretože ani ideálne natočený dom slnko nezohreje, keď bude celú zimu ukrytý v hlbokej doline. S týmto nám pomáhajú moderné simulačné softwary. Pretože pocit je dôležitý, ale čísla sú čísla.

![](gallery/02 cim je dom pasivny graf.webp)

## Aj dom si zaslúži sveter

Tepelná izolácia, ktorá by mala spojito obaľovať celú stavbu ako sveter, bez prerušenia tepelnými mostami, je nevyhnutná pre dosiahnutie vysoko efektívneho a energeticky úsporného pasívneho domu. Zohráva kľúčovú úlohu pri minimalizácii tepelných strát a udržiavaní konštantnej teploty vo vnútri domu.

Kvalitná izolácia v dostatočnej hrúbke a so správnym typom kotvenia má schopnosť efektívne zabraňovať prechodu tepla cez obvodové steny, stropy a podlahy domu. Správne zvolené izolačné materiály nielenže minimalizujú únik tepla v zime, ale aj udržuje chladnejšie teploty vnútri domu v lete. Najmä počas letných horúčav dokáže izolácia s väčším fázovým posunom dlhšie odolávať prehriatiu, čím ochráni dom pred prehrievaním a tým prispieva k celkovému pohodliu obyvateľov aj úspore energie za chladenie.

## Aby neťahalo od okien

Vzduchotesnosť je ďalším kľúčovým aspektom pasívneho návrhu. Funkčné tesnenie okien, dverí a iných otvorov v obvodových stenách domu minimalizuje prúdenie vzduchu medzi vnútorným a vonkajším prostredím. Je to dôležité hneď z niekoľkých dôvodov. Rekuperačná vetracia jednotka, ktorá je pľúcami domu, funguje na princípe rovnotlakého vetrania. Teda objem čerstvého vzduchu, ktorý do stavby dodá, sa rovná objemu vzduchu vydýchanému, ktorý zo stavby odvedie. Vzduchotesnosť zabezpečuje, že toto množstvo zostáva konštantné a tak jednotka môže efektívne fungovať. Ďalší dôvod je životnosť stavebných konštrukcii. Cez netesnosti v stavbe sa v zimnom období snaží teplý vzduch rozdielom tlakov dostať do chladného exteriéru. Teplý vzduch obsahuje vodnú paru, ktorá po jeho ochladení v stene alebo streche kondenzuje a konštrukciu degraduje. Vlhkosť môže mať za následok zníženú účinnosť tepelnej izolácie, opadávanie omietky, či koróziu výstuže. V neposlednom rade zabezpečuje komfort obyvateľom, keď na nich „neťahá“ od okien. Precízne prevedená vzduchotesná obálka zabezpečuje, že tepelná energia zostáva vo vnútri domu a nefučí von, čím sa znižuje najmä potreba vykurovania v zime.

Pasívny dom je koncept, ktorý je inšpirovaný skúsenosťami z histórie a doplnený modernými poznatkami súčasnej vedy. Za tridsať rokov, odkedy bol postavený prvý v Nemecku, preukázal svoje kvality a trvácnosť. Celkovo je pasívny dom komplexným dielom, v ktorom sa jednotlivé prvky vzájomne ovplyvňujú a dopĺňajú s cieľom dosiahnuť maximálnu energetickú efektívnosť a komfort pre jeho obyvateľov. Preto je dôležité pri navrhovaní pasívneho domu zohľadniť nielen jednotlivé materiály, ale aj ich synergické pôsobenie v rámci celého dizajnu aj konštrukcie.

![](gallery/03 cim je pasivny dom pasivny JElsovce.webp)

