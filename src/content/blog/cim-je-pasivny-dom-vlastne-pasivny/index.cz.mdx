---
title: "Vzduchotěsnost stavby: strašák nebo cíl?"
slug: vzduchotesnost-stavby-strasak-nebo-cil
description: "Je třeba mít ze vzduchotěsnosti obavy nebo ne? Co to vlastně je, jak jí dosáhnout a jak se dá změřit?"
date: "2025-01-08"
---

*V následujícím příspěvku si blíže řekneme, zda je třeba mít ze vzduchotěsnosti obavy nebo ne, co to vlastně je, jak jí dosáhnout a také to, jak se dá změřit.*

## Časté obavy ze vzduchotěsnosti domu

Vzduchotěsnost stavby je pro mnohé stavebníky a majitele domů stále tématem, které vzbuzuje obavy. Často se setkáváme s otázkami jako: „Nebude mít vzduchotěsný dům stále vydýchaný vzduch?“ nebo „Nebudu mít problémy s plísněmi?“. Běžně se setkáváme s názorem: „Dům musí dýchat, a ne být zaizolovaný jako v igelitce“. Lidé si vzduchotěsnost spojují s nekomfortním prostředím, kde se neobměňuje vzduch, což vyvolává strach z uzavřeného a dusného prostoru. Navíc, představa „utěsněného“ domu může být pro někoho synonymem neschopnosti domu dýchat. Tyto obavy však často vycházejí z nedostatečných informací a nesprávného chápání problematiky.

## Souvislosti a fakta o vzduchotěsnosti

Vzduchotěsnost stavby je ve skutečnosti jedním z klíčových prvků moderní a energeticky efektivní architektury. Dobře utěsněný dům neznamená, že vzduch se v něm nebude větrat. Ve skutečnosti se řízená výměna vzduchu řeší přes ventilační systémy, které zajišťují neustálou obnovu čerstvého vzduchu bez toho, aby došlo k nekontrolovaným únikům tepla. Funguje to podobně jako lidské plíce. Člověk také nedýchá celou pokožkou, ale jen orgánem k tomu určeným. Plícemi domu je větrací jednotka s rekuperací. Vzduchotěsnost eliminuje tepelné ztráty způsobené průvanem a „neviditelnými“ spárami v konstrukci. Tím výrazně přispívá ke zlepšení energetické účinnosti domu a ke zvýšení komfortu obyvatel. Důležité je tedy uvědomit si, že vzduchotěsnost není překážkou, ale podmínkou pro zdravé, ekonomické a udržitelné bydlení.



## Opatření k dosažení vzduchotěsnosti domu

Abychom dosáhli optimální vzduchotěsnosti, je třeba provést několik konkrétních opatření během samotné výstavby, ale i v projekci. V první řadě je nezbytné precizní zpracování detailů s důrazem na spojitost vzduchotěsné roviny v konstrukcích. Riziková jsou zejména místa konstrukčních spojů a prostupů, jako jsou spoje zdí, stropů, trámů či střechy, protože právě tato místa jsou nejčastěji zdrojem netěsností. Důležitým prvkem jsou kvalitní vzduchotěsné fólie a pásky, které se používají k utěsnění konstrukcí a spojů. V případě montáže oken a dveří je nezbytné důsledné zaizolování připojovací spáry mezi rámem a stěnou. Stejně tak je důležité vzduchotěsně realizovat elektroinstalace, prostupy potrubí a další technologické prvky, které mohou být zdrojem průniku vzduchu, pokud nejsou správně utěsněny.



## Kontrola vzduchotěsnosti: Blower Door test

Chcete-li zkontrolovat, jak vzduchotěsná je vaše stavba, nejlepší metodou je tzv. Blower Door test. Při výstavbě pasivních domů je tento test „povinnou jízdou“ a zároveň slouží jako zkouška správnosti (kvality) stavby. Jde o standardizované měření, které dokáže přesně určit úroveň vzduchotěsnosti domu. Měří se pomocí ventilátoru, který se nainstaluje do otvoru ve fasádě, nejčastěji vstupních dveří. Ventilátor vytvoří v domě podtlak nebo přetlak a následně se měří množství vzduchu, které pronikne přes netěsnosti v obvodové konstrukci. Výsledek testu je vyjádřen hodnotou n50, která hovoří o počtu výměn vzduchu za hodinu při rozdílu tlaků 50 Pa. Podtlak a přetlak 50 Pa simuluje tlak a sání větru na návětrné a závětrné fasádě, při rychlosti vzduchu 9 m/s (32 km/h). Čím je číslo hodnoty n50 nižší, tím je dům vzduchotěsnější. Pro pasivní domy je podmínkou hodnota nižší nebo rovna 0,6. Při rekonstrukci do pasivního standardu je limit 1,0. Toto ověření odhaluje i nejmenší netěsnosti, které by jinak nebyly viditelné, a umožňuje jejich dodatečnou opravu. Aby byla oprava rychlá a efektivní, doporučujeme provést Blower Door test hned po uzavření vzduchotěsné roviny. Netěsnosti jsou tehdy ještě snadno přístupné. Finální Blower Door test, který se realizuje po dokončení stavby včetně interiéru, je určen ke stanovení konečné hodnoty neprůvzdušnosti stavby.



## Závěrečné shrnutí

Vzduchotěsnost stavby je často vnímána jako zbytočný nebo dokonce škodlivý prvek. Skutečnost je však jiná — správně zrealizovaná vzduchotěsnost je nezbytným předpokladem pro energeticky efektivní a komfortní dům. Obavy z „dusného“ prostředí jsou neopodstatněné, pokud je zajištěna kvalitní ventilace. Vhodnými opatřeními během výstavby a kontrolou pomocí Blower Door testu lze dosáhnout vysokého standardu vzduchotěsnosti a tím výrazně snížit energetickou náročnost domu. Místo strašáka by se měla vzduchotěsnost stát cílem každého, kdo chce bydlet v úsporném a komfortním domě.
